---
title: Úvod
---

## Základné údaje

**Rozvrh**

  - Prednášky: pondelok 9:50 F1 a streda 9:50 F1
  - Hlavné cvičenia: utorok 9:50 I-H6
  - Doplnkové cvičenia: streda 16:30 I-H6

**Vyučujú**

  - [doc. Mgr. Broňa Brejová,
    PhD.](http://compbio.fmph.uniba.sk/~bbrejova/)
  - [Ing. Dušan Bernát,
    PhD.](https://sluzby.fmph.uniba.sk/ludia/bernat21)
  - [Mgr. Peter Grochal](https://sluzby.fmph.uniba.sk/ludia/grochal2)
  - [Mgr. Vincent Hlaváč](https://sluzby.fmph.uniba.sk/ludia/hlavac28)

Konzultácie po dohode e-mailom.

Ak nemáte otázku na konkrétnu osobu, odporúčame vyučujúcich kontaktovať
pomocou spoločnej e-mailovej adresy {% include email.html %}.
Odpovie vám ten z nás, kto má na starosti príslušnú otázku
alebo kto má práve čas.

## Ciele predmetu

  - Naučiť sa algoritmicky uvažovať, písať kratšie programy a hľadať v
    nich chyby, porozumieť existujúcemu kódu
  - Oboznámiť sa so základnými programovými a dátovými štruktúrami
    jazyka C resp. C++, nie je však nutne so všetkými črtami týchto
    jazykov
      - Cykly, podmienky, premenné a ich typy, funkcie a odovzdávanie
        parametrov, polia, smerníky, reťazce, súbory
  - Oboznámiť sa s niektorými základnými algoritmami a dátovými
    štruktúrami
      - Triedenia, spájané zoznamy, hašovacie tabuľky, stromy,
        aritmetické výrazy, rad a zásobník, rekurzia, prehľadávanie,
        vyfarbovanie
  - Aj štruktúry, ktoré sú hotové v C++ knižniciach, si budeme
    programovať sami, aby sme videli, čo sa za nimi skrýva

## Literatúra

  - Predmet sa nebude striktne riadiť žiadnou učebnicou. Prehľad
    preberaných tém a stručné poznámky nájdete na stránke predmetu,
    odporúčame vám si na prednáškach a cvičeniach robiť vlastné
    poznámky.
  - Pri štúdiu vám môžu pomôcť knihy o jazykoch C a C++, o programovaní
    všeobecne a o algoritmoch preberaných na prednáške. Tu je výber z
    vhodných titulov, ktoré sú k dispozícii na prezenčné štúdium vo
    fakultnej knižnici:
      - Prokop: Algoritmy v jazyku C a C++ praktický průvodce, Grada
        2008, I-INF-P-26
      - Sedgewick: Algorithms in C. Parts 1-4 I-INF-S-43/I-IV
      - Kochan: Programming in C, 2005 D-INF-K-7a
  - Referenčnú príručku k jazyku C++ nájdete napríklad na tejto
    webstránke: <http://cplusplus.com/>
  - Môže vás zaujímať aj [video prednášok](./Video.md) z iných
    škôl v angličtine

## Priebeh semestra

  - Na **prednáškach** budeme preberať obsah predmetu. Prednášky budú
    štyri vyučovacie hodiny do týždňa.
  - **Hlavné cvičenia** budú dve vyučovacie hodiny do týždňa v
    počítačovej učebni a ich cieľom je aktívne si precvičiť učivo.
    Hlavnou náplňou cvičenia je riešenie zadaných príkladov. Cvičiaci
    vám podľa potreby pomôžu a poradia.
  - Príklady z hlavných cvičení, ktoré nestihnete vyriešiť, môžete
    dokončiť doma alebo na doplnkových cvičeniach.
  - Okrem toho sa každý týždeň konajú **doplnkové cvičenia** (tiež dve
    vyučovacie hodiny). Na tomto cvičení s pomocou cvičiacich môžete
    dokončovať príklady z predchádzajúcich cvičení a pýtať sa otázky k
    učivu. Odporúčame hlavne pre študentov, pre ktorých je študijná
    látka náročná.
  - Cvičné príklady navrhujeme tak, aby vám ich riešenie pomohlo
    precvičiť si učivo, čím sa okrem iného pripravujete aj na záverečnú
    skúšku. Okrem tohto sú za tieto príklady body do záverečného
    hodnotenia. Najviac sa naučíte, ak sa vám príklad podarí samostatne
    vyriešiť, ale ak sa vám to napriek vášmu úsiliu nedarí, neváhajte sa
    spýtať o pomoc vyučujúcich. Možno s malou radou od nás sa Vám podarí
    úlohu spraviť.
  - Cieľom vyučujúcich tohto predmetu je vás čo najviac naučiť, ale
    musíte aj vy byť aktívni partneri. Ak vám na prednáške alebo
    cvičení nie je niečo jasné, spýtajte sa. V prípade problémov
    odporúčame navštíviť doplnkové cvičenia, alebo si dohodnúť
    konzultáciu. Môžete nám klásť tiež otázky emailom. Ak sa dostanete
    do väčších problémov s plnením študijných povinností, poraďte sa s
    vyučujúcimi alebo s tútorom, ako tieto problémy riešiť.

## Celkové odporúčania

Prichádzajúci študenti v prvom ročníku majú veľmi rôznu úroveň znalosti
programovania, v závislosti od toho, koľko sa mu venovali na strednej
škole. Preto pre niektorých môže byť tento predmet veľmi ľahký, pre
iných veľmi ťažký. Môže sa to zdať nespravodlivé, ale pokročilí
študenti už nad programovaním strávili dlhé hodiny a začiatočníci ich
bez určitej námahy nedobehnú. Veľmi radi vám však pomôžeme prekonať
nástrahy tohto predmetu. Tu sú naše odporúčania podľa toho, aké
znalosti už máte na začiatku semestra. Učebnú látku možno zhruba
rozdeliť na základné programovacie konštrukty jazyka C resp. C++ a
základné algoritmy, ktoré sa budú počas semestra striedať.

|                                                                                                                                                                  |                                                |                                          |                                                                                                                                                                                                                                                                                                                                                                                                                                                          |
| ---------------------------------------------------------------------------------------------------------------------------------------------------------------- | ---------------------------------------------- | ---------------------------------------- | -------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------- |
| **Úroveň znalostí**                                                                                                                                              | **Náročnosť látky: základy programovania v C** | **Náročnosť látky: algoritmy, rekurzia** | **Odporúčanie**                                                                                                                                                                                                                                                                                                                                                                                                                                          |
| **Programovať viem len málo alebo vôbec**                                                                                                                        | ťažké                                          | ťažké                                    | Dôležité je začať usilovne pracovať už od začiatku semestra. Odporúčame chodiť aj na doplnkové cvičenia, ďalšie príklady riešiť doma. Neváhajte sa nás spýtať, ak vám niečo nie je jasné.                                                                                                                                                                                                                                                                |
| **Som skúsený programátor, ale neovládam C ani C++**                                                                                                             | ľahké                                          | ťažké                                    | Aj keď prvé prednášky sa vám môžu zdať ľahké, sledujte učebnú látku, aby sa nestalo, že ste sa niektorými dôležitými vecami ešte nestretli. Nezabudnite riešiť príklady z cvičení a domáce úlohy. Hlavne ale nezaspite na vavrínoch: už po pár týždňoch začneme preberať algoritmy a rekurziu, čo môžu byť pre vás ťažšie témy. Treba preto zamakať aj na tomto predmete a v prípade, že vám učivo robí problémy, neváhajte prísť na doplnkové cvičenia. |
| **Som skúsený programátor a ovládam C alebo C++**                                                                                                                | viem                                           | ťažké                                    | Podobne ako predchádzajúci riadok. Môžete si prípadne skúsiť napísať test pre pokročilých, môže sa vám podariť preskočiť zopár cvičení.                                                                                                                                                                                                                                                                                                                  |
| **Som skúsený programátor a ovládam aj rekurziu a základné algoritmy** (napr. z programátorských súťaží alebo rozšírenej výučby programovania na strednej škole) | ľahké/viem                                     | ľahké/viem                               | Aby ste sa nenudili riešením ľahkých príkladov, odporúčame test pre pokročilých. Aj tak však treba odovzdať domáce úlohy a absolvovať skúšku, prípadne aj semestrálny test. Priebežne sledujte učivo a v prípade nejasností sa pýtajte.                                                                                                                                                                                                                  |
