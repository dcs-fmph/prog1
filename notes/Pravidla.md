---
title: Pravidlá
---

* TOC
{:toc}

## Známkovanie

  - 30% známky je za riešenie príkladov cez semester
  - 40% známky je za 2 semestrálne testy (20% každý)
  - 30% známky je za praktickú skúšku

Body získané za jednotlivé príklady nezodpovedajú priamo percentám
záverečnej známky. Body za každú formu známkovania sa preváhujú tak,
aby maximálny získateľný počet zodpovedal percentám uvedeným vyššie.
Úlohy označené ako bonusové sa nerátajú do maximálneho počtu
získateľných bodov v danej aktivite.

## Stupnica

  - Na úspešné absolvovanie predmetu je potrebné splniť všetky
    nasledovné podmienky:
      - Získať aspoň 50% bodov v celkovom hodnotení
      - Získať aspoň 50% zo súčtu semestrálnych testov
      - Na praktickej skúške úspešne odovzdať aspoň jeden z dvoch
        príkladov
  - Ak niektorú z týchto podmienok nesplníte, dostávate známku Fx.
  - V prípade úspešného absolvovania predmetu získate známku podľa bodov
    v celkovom hodnotení takto:

<!-- end list -->

  - 
    
      -   
        A: 90% a viac, B:80...89%, C: 70...79%, D: 60...69%, E: 50...59%

## Cvičné príklady cez semester

  - Počas semestra budeme zverejňovať programátorské príklady na
    precvičenie učebnej látky. Príklady odovzdávate do automatického
    testovača. Ak úspešne prejdú všetkými testami, môžete za ne dostať
    body (podmienkou však je dodržať aj ďalšie pokyny v zadaní úlohy).
  - Každá úloha má uvedený termín odovzdania. Pokiaľ vám vyučujúci
    neudelia výnimku, hodnotia sa iba príklady odovzdané do tohto
    termínu.
  - Jeden príklad, označený ako **rozcvička**, bude mať termín
    odovzdania počas hlavného cvičenia, neskôr teda zaňho body
    nedostanete.
      - Ak chcete získať body za rozcvičku, je potrebné byť počas
        príslušného cvičenia fyzicky na cvičení v počítačovej učebni.

<!-- end list -->

  - **Ďalšie príklady z testovača** môžete riešiť v ľubovoľnom čase a na
    ľubovoľnom mieste (do termínu odovzdania), odporúčame vám však
    využiť cvičenia, kde vám môžeme poradiť v prípade problémov.
  - Na niektorých prednáškach alebo cvičeniach budú **papierové
    rozcvičky**, kde budete riešiť príklady na papieri. Body za tieto
    príklady sa spočítavajú s príkladmi z testovača.
  - Na **doplnkovom cvičení** bude spravidla zadaná ešte jedna rozcvička
    za malý počet bonusových bodov, ktorú tiež môžete riešiť iba na
    cvičení.
  - Na doplnkovom cvičení môžu cvičiaci udeliť bonusové body aj za
    ďalšie aktivity.

## Semestrálne testy

  - Počas semestra budú dva testy písané na papier, 5.11. a 10.12. o
    18:10 v posluchárňach A a B. 
  - Spolu za tieto testy potrebujete získať polovicu z maximálneho
    možného počtu bodov.
  - Opravný test bude cez skúškové obdobie (v januári).

## Praktická skúška

  - Na skúške budete riešiť 2 úlohy pri počítači v celkovom trvaní 2
    hodiny.
  - Na skúške nebude k dispozícii internet.
  - Na skúške budú úlohy automaticky testované. Aspoň jedna úloha musí
    správne prejsť cez všetky testy, inak má študent z daného termínu
    skúšky známku Fx.
  - Bližšie informácie o skúške poskytneme koncom semestra.

## Neprítomnosť a opravné termíny

  - V prípade, že máte príznaky infekčného ochorenia (horúčka, kašeľ,
    hnačka a pod.), nechoďte na fakultu, aby ste chorobu nešírili.
  - Silne odporúčame účasť na prednáškach aj cvičeniach, prípadnú
    neúčasť však nemusíte ospravedlňovať. Neúčasťou na cvičeniach
    stratíte body za rozcvičku, môžete však riešiť ostatné príklady.
  - Ak zo závažných dôvodov (napr. zdravotných) nemôžete prísť na
    cvičenia, písomku, skúšku resp. načas odovzdať cvičné príklady na
    testovači, **kontaktujte vyučujúcich emailom**, môžu vám určiť
    alternatívne termíny. Treba tak spraviť **čím skôr**, nie až spätne
    cez skúškové.
  - **Semestrálny test** má jeden **opravný termín**, pričom sa bude
    písať jeden dlhší test zodpovedajúci obidvom semestrálnym testom.
      - Ak sa zúčastníte opravného termínu, strácate body z riadnych
        termínov, aj keby ste na opravnom získali menej bodov.
  - Opakovanie skúšky sa riadi študijným poriadkom fakulty. Máte nárok
    na dva opravné termíny (ale len v rámci termínov, ktoré sme určili).

## Odpisovanie

  - Máte povolené sa so spolužiakmi a ďalšími osobami rozprávať o
    zadaných príkladoch a o stratégiách na ich riešenie. Kód, ktorý
    odovzdáte, musí však byť vaša samostatná práca. Je **zakázané
    ukazovať svoj kód spolužiakom resp. im ho diktovať**. Pri diskusii o
    úlohe nemajte otvorené vaše programy a ani si nerobte detailné
    poznámky.
  - Tiež je **zakázané odpisovať kód z literatúry alebo z internetu** (s
    výnimkou webstránky predmetu). Pri práci môžete používať webstránky
    s popisom programovacieho jazyka, nesnažte sa však nájsť priamo
    riešenie zadaného príkladu.
  - Pri riešení cvičných príkladov **nepoužívajte ani nástroje umelej
    inteligencie (AI)**. Sú dobrým pomocníkom pre pokročilých
    programátorov, avšak teraz potrebujete zvládnuť základy
    programovania vy sami. Ak sú takéto nástroje súčasťou vášho editora,
    vypnite ich pri práci na našich príkladoch.
  - Počas testov a skúšok môžete používať iba povolené pomôcky a
    nesmiete komunikovať so žiadnymi osobami okrem vyučujúcich.

<!-- end list -->

  - **Po termíne odovzdania** príslušnej úlohy je povolené a môže byť aj
    poučné porovnať váš program s programami, ktoré napísali spolužiaci
    alebo systémy AI.

<!-- end list -->

  - Odovzdané programy môžu byť kontrolované softvérom na detekciu
    plagiarizmu.
  - Ak nájdeme prípady odpisovania, všetci zúčastnení študenti získajú
    za príslušný príklad **0 bodov (aj študenti, ktorí dali spolužiakom
    odpísať**).
  - Za závažné porušenie pravidiel budeme považovať aj akýkoľvek pokus
    narušiť činnosť testovača riešení.
  - Nájdené prípady odpisovania alebo porušovania pravidiel predmetu
    budú postúpené aj na riešenie disciplinárnej komisii fakulty.
  - Ak na predmete podvádzate a my na to neprídeme, stále ste
    **podviedli hlavne sami seba**, lebo ste nevyužili príležitosť
    trénovať dôležité zručnosti, ktoré vám budú neskôr chýbať.

## Osobné stretnutia

  - Vyučujúci vás môžu vyzvať emailom, aby ste prišli na stretnutie
    ohľadom príkladov, ktoré odovzdali.
  - Na tomto stretnutí im vysvetlíte, ako ste príklad riešili.
  - Stretnutia sa budú konať počas doplnkových cvičení alebo po dohode v
    inom čase.
  - Ak na stretnutie neprídete alebo nebudete vedieť svoj program
    vysvetliť, stratíte zaňho body.

## Test pre pokročilých

  - V prvom týždni semestra sa bude konať nepovinný test pre
    pokročilých, určený pre študentov, ktorí už ovládajú väčšiu časť
    učiva. Jeho úspešným absolvovaním si môžu ušetriť časť povinností
    na predmete.
  - Za každých celých získaných 9% z testu získavate 100% bodov z
    cvičných príkladov zadaných v jednom týždni semestra (bez
    bonusov). Na tieto uznané cvičenia nemusíte prísť ani príklady
    riešiť doma. Napr. ak ste získali aspoň 63% z testu, dostanete
    plný počet bodov z cvičných príkladov zadaných v prvých 7 týždňov
    semestra po opravení testu. Tieto body nie je možné presúvať na iné
    týždne. Ak riešite príklady z týždňa, ktorý vám bol uznaný, započíta
    sa vám maximum z bodov, ktoré získate riešením a z bodov, ktoré sú
    vám uznané.
  - Ak získate aspoň 50% z testu pre pokročilých, body z testu vám budú
    uznané aj ako body zo semestrálnych písomiek. Ak však chcete, môžete
    písomky znovu písať so spolužiakmi (môžete písať obidva riadne
    termíny a/alebo opravný, nie však iba jeden z riadnych).
  - Testom pre pokročilých nie je možné nahradiť skúšku.

## Nepreberané črty jazykov C a C++

  - Z jazykov C a C++ uvidíme len malú časť.
  - Preberané črty týchto jazykov je potrebné ovládať, pre vlastnú
    potrebu si však môžete v literatúre doštudovať aj ďalšie užitočné
    príkazy, knižnice a konštrukty.
  - Ak je v zadaní uvedené, aké prostriedky máte použiť, držte sa týchto
    pokynov.
  - V opačnom prípade môžete použiť aj nepreberané črty. Aby ste sa
    vyhli problémom pri opravovaní, je vhodné ich doplniť vysvetľujúcim
    komentárom.
  - Vždy používajte len štandardné súčasti jazykov C a C++ , nie
    špeciálne knižnice. (Výnimkou sú samozrejme knižnice poskytnuté
    vyučujúcimi.)
  - Vaše programy by mali fungovať na testovači bez zvláštnych nastavení
    kompilátora a pod.

